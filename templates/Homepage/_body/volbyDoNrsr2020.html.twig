<p>
    Veríme, že ak sú tieto hodnoty dennodenne žité, slúžia pre dobro spoločnosti. Preto s úzkostlivou starosťou a s čoraz väčším znepokojením pozorujeme, ako sú kresťanské hodnoty zneužívané na nezdravé rozdeľovanie spoločnosti a budovanie nenávisti. Naše obavy rastú s blížiacimi sa parlamentnými voľbami  a prebiehajúcou kampaňou.
</p>
<p>
    Aj keď máme v tomto zmysle výhrady voči viacerým politikom, zvlášť kriticky vnímame strany Kotlebovci – ĽSNS a Vlasť Štefana Harabina. Ich predstavitelia sa totiž radi skrývajú za kresťanské symboly a heslá či účelovo zdôrazňujú tie kresťanské témy, ktoré ľahko pútajú pozornosť. Podľa nášho názoru však zároveň dlhodobo využívajú zavádzanie, klamstvo, dezinformácie a ospravedlňovanie násilia na šírenie nenávisti v našej spoločnosti. Zneužívajú ľudské nešťastie, konflikty v spoločnosti a zlyhávanie štátu na burcovanie emócií, predovšetkým strachu. Sme presvedčení, že rozsievanie strachu a nenávisti je v príkrom rozpore s kresťanstvom – vierou postavenou na nádeji a láske.
</p>
<p>
    Uvedomujeme si, že tieto strany často pomenujú závažné spoločenské problémy najhlasnejšie. Ich predstavitelia sa stavajú do role samozvaných spasiteľov Slovenska, ale rozumné a uskutočniteľné riešenia ponúknuť nedokážu. V Banskobystrickom kraji už ĽSNS ukázala, že sľuby vie rozdávať na ulici, no v riadení vecí verejných je neschopná. Na Štefana Harabina zase pravidelne padajú podozrenia, že je spoluzodpovedný za rozklad podstatnej časti súdnictva v našej krajine. Sme presvedčení, že Slovensko potrebuje politikov, ktorí sú schopní skutočne riešiť spoločenské problémy a nie iba naháňať lacné politické body. Aj keď je lákavé uveriť ich kresťansky znejúcim heslám a symbolom, nesmieme sa nimi nechať zmiasť. Ku kresťanstvu totiž patria všetky jeho hodnoty a nie len tie, ktoré sa momentálne hodia.
</p>
<p>
    Na druhej strane rozumieme znepokojeniu kresťanov, ktoré pramení z ohrozenia týchto hodnôt. Preto zároveň odmietame útoky na kresťanské postoje bez snahy o toleranciu v diskusii. Zvlášť nás mrzí, ak prichádzajú z tej časti spoločnosti, od ktorej by sme čakali skôr obhajobu slobody a názorovej plurality. Taktiež nesúhlasíme s relativizovaním a pokriveným výkladom kresťanských hodnôt. Odmietame aj názory, ktoré – v rozpore s dostupnými výsledkami prieskumov – dávajú nám, kresťanom, hlavnú vinu za vysokú voličskú podporu spomenutých strán. Cítime však zodpovednosť za oslovenie tých našich spoluveriacich, ktorí ich podporu zvažujú.
</p>
<p>
    Zdôrazňujeme, že obhajobu kresťanských postojov v rôznych spoločenských otázkach považujeme za legitímnu, a ako kresťania a občania si vyhradzujeme právo presadzovať ich demokratickými prostriedkami. Demokracia pre nás totiž znamená hľadanie najlepších riešení pre spoločnosť v pokojnom dialógu. Sme presvedčení, že práve vzájomné rešpektovanie rozdielnych postojov je pre ochranu demokracie nevyhnutné.
</p>
<p>
    V týchto mimoriadne dôležitých voľbách, ktoré sa môžu stať historickou križovatkou, naozaj zaváži každý jeden hlas, a preto je veľmi potrebné ísť voliť. Vyzývame veriacich občanov Slovenskej republiky všetkých kresťanských vyznaní, aby sa pri tom  nenechali pomýliť zdanlivo kresťanskou rétorikou, ale aby zverili svoj hlas tým politikom demokratických strán, ktorí skutočné kresťanské hodnoty obhajujú a presadzujú dlhodobo.
</p>
<p>
    <strong>Daniel Hevier</strong>, spisovateľ<br>
    <strong>Štefan Bučko</strong>, herec<br>
    <strong>Michal Handzuš</strong>, bývalý hokejový reprezentant<br>
    <strong>František Mikloško</strong>, bývalý politik a disident<br>
    <strong>Vladimír Palko</strong> matematik, politik<br>
    <strong>Adriena Bartošová</strong>, hudobníčka, vysokoškolská pedagogička<br>
    <strong>Janais</strong>, speváčka<br>
    <strong>Martin Husovský</strong>, skupina Komajota<br>
    <strong>Lukáš Zubaj</strong>, skupina Heartbeat<br>
    <strong>Andrej Kmotorka</strong>, skupina Godknows<br>
    <strong>Dávid Slavkovský</strong>, projekt Godzone<br>
    <strong>Vladimír Smataník</strong>, vedúci spoločenstva EFATA<br>
    <strong>Oliver Mašír</strong>, študent a aktivista<br>
    <strong>Lukáš Valach</strong>, politológ a marketér<br>
    <strong>Peter Málik</strong>, biblista, vysokošolský pedagóg<br>
    <strong>Iva Mrvová</strong>, reportérka a publicistka<br>
    <strong>Michal Novota</strong>, publicista a konzultant<br>
    <strong>Juraj Králik</strong>, predseda eRka - Hnutia kresťanských spoločenstiev detí<br>
    <strong>Ondrej Druga</strong>, historik, folklorista<br>
    <strong>Veronika Bruncková</strong>, študentka architektúry, aktivistka<br>
    <strong>Andrej Leitner</strong>, softvérový inžinier a mestský poslanec<br>
    <strong>Filip Likavčan</strong>, programátor, aktivista<br>
    <strong>Domka</strong>, združenie saleziánskej mládeže<br>
    <strong>OZ Dobrota sv. Alžbety</strong><br>
    <strong>Ľudová hudba Javorníček</strong><br>
    <strong>Bratislavská správna rada platformy Kresťania v Meste</strong><br>
    <strong>Združenie žien Aglow v SR</strong><br>
    <strong>Spoločenstvo Piar</strong><br>
    <strong>YMCA na Slovensku</strong><br>
    <strong>Vedenie o.z. Katarínka</strong><br>
</p>
